<h1 id="instalace_thonnyho">Instalace  Thonny(ho)
<a href="#header-instalace_thonnyho" class="header-link">#</a>
</h1>
<p>Na Windows
si stáhni Thonny z jeho <a href="https://thonny.org/">domovské stránky</a>
a nainstaluj. Použij 64-bitovou nebo 32-bitovou verzi (ta je k dispozici pouze s Python 3.8), stejně jako v případě Pythonu.</p>
<p>Na Linuxu doporučujeme Thonny nainstalovat přes <code>pip</code>, který je součástí Pythonu.</p>
<div class="highlight"><pre><span></span><span class="gp">$ </span>python -m pip install thonny
</pre></div><p>Editor pak můžeš spustit z příkazové řádky</p>
<div class="highlight"><pre><span></span><span class="gp">$ </span>thonny
</pre></div><p>nebo si vyrobit zkratku.</p>
<div class="highlight"><pre><span></span><span class="gp">$ </span>shortcut Thonny
</pre></div><p>Zkratka se vytvoří ve složce, ve které se právě nacházíš, poté ji můžeš přesunout kam chceš.
K jejímu vytvoření je třeba balík <code>shortcut</code>, ten se dá naistalovat opět pomocí pipu.</p>
<div class="highlight"><pre><span></span><span class="gp">$ </span>python -m pip install shortcut
</pre></div><h2 id="nastaveni">Nastavení
<a href="#header-nastaveni" class="header-link">#</a>
</h2>
<p>Jinak se v  Thonny nemusí nic nastavovat, ani to moc nejde, funguje „z výroby“ jednoduše tak, jak má.</p>
<p>Odsazování a obarvování bude fungovat správně jen v souborech s koncovkou <code>.py</code>
(jako Python).
V jiných programovacích jazycích se totiž odsazuje i obarvuje jinak.</p>
<p>Proto jakmile v tomhle editoru vytvoříš nový soubor,
měl/a bys ho co nejdřív uložit pod správným jménem.</p>
<h2 id="spousteni_programu">Spouštění programů
<a href="#header-spousteni_programu" class="header-link">#</a>
</h2>
<p>Thonny není jen obyčejný editor pro psaní kódu, umí programy v Pythonu i spouštět, stačí kliknout a tlačítko Run a
kód, který máš právě otevřený se spustí, v dolní části okna se objeví výstup. Více si ukážeme na lekci.</p>
<p><span class="figure"><a href="naucse:static?filename=thonny-run.png"><img src="naucse:static?filename=thonny-run.png" alt="Thonny run"></a></span></p>
<h2 id="nacvik_odsazovani">Nácvik odsazování
<a href="#header-nacvik_odsazovani" class="header-link">#</a>
</h2>
<p>Jak už bylo zmíněno, v Pythonu je důležité, kolika mezerami řádek začíná.
Proto se nám bude hodit vědět, jak rychle odsazovat bloky textu.
Pojďme si ukázat, jak na to.</p>
<p>Zkopíruj si do editoru tento text:</p>
<div class="highlight"><pre><code>Ofelie:
Ach princi!
Jak má se Vaše Výsost už tak dlouho?
Hamlet:
Děkují poníženě: skvěle, skvěle, skvěle.
Ofelie:
Mám od vás, princi, stále ještě dárky,
Jež dávno toužím vrátit. Prosím vás,
račte je přijmout teď.
Hamlet:
Kdo? Já? Já nikdy
vám nedal nic.
Ofelie:
Dal, Výsosti. A spolu s dárky slova
tak rozmilá, že každý z nich
měl jejich vůni. Ta teď vyvanula,
a tak je vracím. Dary nejbohatší
se mění v trety, když se dárce mračí.
Zde, Výsosti.</code></pre></div><p><small>(úryvek ze hry Hamlet, napsal W. Shakespeare, překlad E. A. Saudek)</small></p>
<p>Tenhle text není moc přehledný, tak ho zkusíme poodsazovat, aby vypadal takhle:</p>
<div class="highlight"><pre><code>Ofelie:
    Ach princi!
    Jak má se Vaše Výsost už tak dlouho?
Hamlet:
    Děkují poníženě: skvěle, skvěle, skvěle.
Ofelie:
    Mám od vás, princi, stále ještě dárky,
    Jež dávno toužím vrátit. Prosím vás,
    račte je přijmout teď.
atd.</code></pre></div><p>Abys odsadil/a jeden řádek, nastav kurzor na začátek řádku a stiskni
klávesu <kbd>Tab</kbd>.
Každým stisknutím řádek odsadíš o 4 mezery.</p>
<p>Odsadíš-li moc, pomocí <kbd>Shift</kbd>+<kbd>Tab</kbd> odsazení zmenšíš.</p>
<p>Chceš-li odsadit víc řádků najednou, všechny je vyber a stiskni <kbd>Tab</kbd>.
I výběr můžeš „od-odsadit“ pomocí <kbd>Shift</kbd>+<kbd>Tab</kbd>.</p>
<p>A to je vše! Teď máš nejen nastavený editor, ale umíš ho i používat.</p>